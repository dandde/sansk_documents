% Text title            : chANakya nItI
% File name             : chANakyanItisort.itx
% Category              : major\_works, chANakya, advice
% Location              : doc\_z\_misc\_major\_works
% Author                : Chanakya [circa 350 B.C.]
% Transliterated by     : Sunder Hattangadi
% Proofread by          : Sunder Hattangadi
% Description-comments  : A manual of ethics/morals
% Latest update         : October 8,2022
% Send corrections to   : sanskrit@cheerful.com
%
% This text is prepared by volunteers and is to be used for personal study 
% and research. The file is not to be copied or reposted for promotion of 
% any website or individuals or for commercial purpose without permission. 
% Please help to maintain respect for volunteer spirit.
%
\documentstyle[11pt,multicol,itrans]{article}
#include=ijag.inc
#endwordvowel=.h
\portraitwide
\parindent=100pt                
\let\usedvng=\Largedvng      % for 1 column     
\pagenumbering{itrans} 
\def\engtitle#1{\hrule\medskip\centerline{\LARGE #1}}
\def\itxtitle#1{\medskip\centerline{\LARGEdvng #1}\medskip\hrule}
\def\endtitles{\medskip\obeyspaceslines}
%%
\begin{document}
\engtitle{.. Chanakya Niti ..}##
\itxtitle{.. chANakyanIti ..}##\endtitles ##
praNamya shirasA viShNuM trailokyAdhipatiM prabhum |
nAnAshAstroddhR^itaM vakShye rAjanItisamuchchayam || 01\-01
adhItyedaM yathAshAstraM naro jAnAti sattamaH |
dharmopadeshavikhyAtaM kAryAkAryaM shubhAshubham || 01\-02
tadahaM sampravakShyAmi lokAnAM hitakAmyayA |
yena vij~nAtamAtreNa sarvaj~nAtvaM prapadyate || 01\-03
mUrkhashiShyopadeshena duShTastrIbharaNena cha |
duHkhitaiH samprayogeNa paNDito.apyavasIdati || 01\-04
duShTA bhAryA shaThaM mitraM bhR^ityashchottaradAyakaH |
sasarpe cha gR^ihe vAso mR^ityureva na sa.nshayaH || 01\-05
Apadarthe dhanaM rakSheddArAn rakSheddhanairapi |
AtmAnaM satataM rakSheddArairapi dhanairapi || 01\-06
Apadarthe dhanaM rakShechChrImatAM kuta ApadaH |
kadAchichchalate lakShmIH sa~nchito.api vinashyati || 01\-07
yasmindeshe na sammAno na vR^ittirna cha bAndhavAH |
na cha vidyAgamo.apyasti vAsaM tatra na kArayet || 01\-08
dhanikaH shrotriyo rAjA nadI vaidyastu pa~nchamaH |
pa~ncha yatra na vidyante na tatra divasaM vaset || 01\-09
lokayAtrA bhayaM lajjA dAkShiNyaM tyAgashIlatA |
pa~ncha yatra na vidyante na kuryAttatra saMsthitim || 01\-10
jAnIyAtpreShaNe bhR^ityAnbAndhavAn vyasanAgame |
mitraM chApattikAleShu bhAryAM cha vibhavakShaye || 01\-11
Ature vyasane prApte durbhikShe shatrusa~NkaTe |
rAjadvAre shmashAne cha yastiShThati sa bAndhavaH || 01\-12
yo dhruvANi parityajya adhruvaM pariShevate |
dhruvANi tasya nashyanti chAdhruvaM naShTameva hi || 01\-13
varayetkulajAM prAj~no virUpAmapi kanyakAm |
rUpashIlAM na nIchasya vivAhaH sadR^ishe kule || 01\-14
nadInAM shastrapANInAMnakhInAM shR^i~NgiNAM tathA |
vishvAso naiva kartavyaH strIShu rAjakuleShu cha || 01\-15
viShAdapyamR^itaM grAhyamamedhyAdapi kA~nchanam |
amitrAdapi sadvR^ittaM bAlAdapi subhAShitam || 01\-16
strINAM dviguNa AhAro lajjA chApi chaturguNA |
sAhasaM ShaDguNaM chaiva kAmashchAShTaguNaH smR^itaH || 01\-17
\medskip\hrule\medskip
anR^itaM sAhasaM mAyA mUrkhatvamatilobhitA |
ashauchatvaM nirdayatvaM strINAM doShAH svabhAvajAH || 02\-01
bhojyaM bhojanashaktishcha ratishaktirvarA~NganA |
vibhavo dAnashaktishcha nAlpasya tapasaH phalam || 02\-02
yasya putro vashIbhUto bhAryA ChandAnugAminI |
vibhave yashcha santuShTastasya svarga ihaiva hi || 02\-03
te putrA ye piturbhaktAH sa pitA yastu poShakaH |
tanmitraM yatra vishvAsaH sA bhAryA yatra nirvR^itiH || 02\-04
parokShe kAryahantAraM pratyakShe priyavAdinam |
varjayettAdR^ishaM mitraM viShakumbhaM payomukham || 02\-05
na vishvasetkumitre cha mitre chApi na vishvaset |
kadAchitkupitaM mitraM sarvaM guhyaM prakAshayet || 02\-06
manasA chintitaM kAryaM vAchA naiva prakAshayet |
mantreNa rakShayedgUDhaM kArye chApi niyojayet || 02\-07
kaShTaM cha khalu mUrkhatvaM kaShTaM cha khalu yauvanam |
kaShTAtkaShTataraM chaiva paragehanivAsanam || 02\-08
shaile shaile cha mANikyaM mauktikaM na gaje gaje |
sAdhavo na hi sarvatra chandanaM na vane vane || 02\-09
putrAshcha vividhaiH shIlairniyojyAH satataM budhaiH |
nItij~nAH shIlasampannA bhavanti kulapUjitAH || 02\-10
mAtA shatruH pitA vairI  yAbhyAM bAlA na pAThitAH |
sabhAmadhye na shobhante ha.nsamadhye bako yathA || 02\-11
lAlanAdbahavo doShAstADane bahavo guNAH |
tasmAtputraM cha shiShyaM cha tADayenna tu lAlayet || 02\-12
shlokena vA tadardhena tadardhArdhAkShareNa vA |
abandhyaM divasaM kuryAddAnAdhyayanakarmabhiH || 02\-13
kAntAviyogaH svajanApamAnaM
      R^iNasya sheShaM kunR^ipasya sevA |
dAridryabhAvAdvimukhaM cha mitraM
      vinAgninA pa~ncha dahanti kAyam || 02\-14
nadItIre cha ye vR^ikShAH parageheShu kAminI |
mantrahInAshcha rAjAnaH shIghraM nashyantyasa.nshayam || 02\-15
balaM vidyA cha viprANAM rAj~nAM sainyaM balaM tathA |
balaM vittaM cha vaishyAnAM shUdrANAM pAricharyakam || 02\-16
nirdhanaM puruShaM veshyA prajA bhagnaM nR^ipaM tyajet |
khagA vItaphalaM vR^ikShaM bhuktvA chAbhyAgato gR^iham || 02\-17
gR^ihItvA dakShiNAM viprAstyajanti yajamAnakam |
prAptavidyA guruM shiShyA dagdhAraNyaM mR^igAstathA || 02\-18
durAchArI durAdR^iShTirdurAvAsI cha durjanaH |
yanmaitrI kriyate pu.nbhirnaraH shIghraM vinashyati || 02\-19
samAne shobhate prItiH rAj~ni sevA cha shobhate |
vANijyaM vyavahAreShu divyA strI shobhate gR^ihe || 02\-20
\medskip\hrule\medskip
kasya doShaH kule nAsti vyAdhinA ko na pIDitaH |
vyasanaM kena na prAptaM kasya saukhyaM nirantaram || 03\-01
AchAraH kulamAkhyAti deshamAkhyAti bhAShaNam |
sambhramaH snehamAkhyAti vapurAkhyAti bhojanam || 03\-02
sukule yojayetkanyAM putraM vidyAsu yojayet |
vyasane yojayechChatruM mitraM dharmeNa yojayet || 03\-03
durjanasya cha sarpasya varaM sarpo na durjanaH |
sarpo daMshati kAle tu durjanastu pade pade || 03\-04
etadarthe kulInAnAM nR^ipAH kurvanti sa~Ngraham |
AdimadhyAvasAneShu na te gachChanti vikriyAm || 03\-05
pralaye bhinnamaryAdA bhavanti kila sAgarAH |
sAgarA bhedamichChanti pralaye.api na sAdhavaH || 03\-06
mUrkhastu prahartavyaH pratyakSho dvipadaH pashuH |
bhidyate vAkya\-shalyena adR^ishaM kaNTakaM yathA || 03\-07
rUpayauvanasampannA vishAlakulasambhavAH |
vidyAhInA na shobhante nirgandhAH kiMshukA yathA || 03\-08
kokilAnAM svaro rUpaM strINAM rUpaM pativratam |
vidyA rUpaM kurUpANAM kShamA rUpaM tapasvinAm || 03\-09
tyajedekaM kulasyArthe grAmasyArthe kulaM tyajet |
grAmaM janapadasyArthe AtmArthe pR^ithivIM tyajet || 03\-10
udyoge nAsti dAridryaM japato nAsti pAtakam |
maunena kalaho nAsti nAsti jAgarite bhayam || 03\-11
atirUpeNa vA sItA atigarveNa rAvaNaH |
atidAnAdbalirbaddho hyatisarvatra varjayet || 03\-12
ko hi bhAraH samarthAnAM kiM dUraM vyavasAyinAm |
ko videshaH suvidyAnAM kaH paraH priyavAdinAm || 03\-13
ekenApi suvR^ikSheNa puShpitena sugandhinA |
vAsitaM tadvanaM sarvaM suputreNa kulaM yathA || 03\-14
ekena shuShkavR^ikSheNa dahyamAnena vahninA |
dahyate tadvanaM sarvaM kuputreNa kulaM yathA || 03\-15
ekenApi suputreNa vidyAyuktena sAdhunA |
AhlAditaM kulaM sarvaM yathA chandreNa sharvarI || 03\-16
kiM jAtairbahubhiH putraiH shokasantApakArakaiH |
varamekaH kulAlambI yatra vishrAmyate kulam || 03\-17
lAlayetpa~nchavarShANi dashavarShANi tADayet |
prApte tu ShoDashe varShe putre mitravadAcharet || 03\-18
upasarge.anyachakre cha durbhikShe cha bhayAvahe |
asAdhujanasamparke yaH palAyetsa jIvati || 03\-19
dharmArthakAmamokShANAM yasyaiko.api na vidyate |
ajAgalastanasyeva tasya janma nirarthakam || 03\-20
mUrkhA yatra na pUjyante dhAnyaM yatra susa~nchitam |
dAmpatye kalaho nAsti tatra shrIH svayamAgatA || 03\-21
ayamamR^itanidhAnaM nAyako.apyoShadhInAM
      amR^itamayasharIraH kAntiyukto.api chandraH |
bhavati vigatarashmirmaNDalaM prApya bhAnoH
      parasadananiviShTaH ko laghutvaM na yAti || 03\-31 ##Ed. Sharma##
\medskip\hrule\medskip
AyuH karma cha vittaM cha vidyA nidhanameva cha |
pa~nchaitAni hi sR^ijyante garbhasthasyaiva dehinaH || 04\-01
sAdhubhyaste nivartante putramitrANi bAndhavAH |
ye cha taiH saha gantArastaddharmAtsukR^itaM kulam || 04\-02
darshanadhyAnasaMsparshairmatsI kUrmI cha pakShiNI |
shishuM pAlayate nityaM tathA sajjana-sa.ngatiH || 04\-03
yAvatsvastho hyayaM deho yAvanmR^ityushcha dUrataH |
tAvadAtmahitaM kuryAtprANAnte kiM kariShyati || 04\-04
kAmadhenuguNA vidyA hyakAle phaladAyinI |
pravAse mAtR^isadR^ishI vidyA guptaM dhanaM smR^itam || 04\-05
eko.api guNavAnputro nirguNena shatena kim |
ekashchandrastamo hanti na cha tArAH sahasrashaH || 04\-06
mUrkhashchirAyurjAto.api tasmAjjAtamR^ito varaH |
mR^itaH sa chAlpaduHkhAya yAvajjIvaM jaDo dahet || 04\-07
kugrAmavAsaH kulahInasevA
      kubhojanaM krodhamukhI cha bhAryA |
putrashcha mUrkho vidhavA cha kanyA
      vinAgninA ShaTpradahanti kAyam || 04\-08
kiM tayA kriyate dhenvA yA na dogdhrI na garbhiNI |
ko.arthaH putreNa jAtena yo na vidvAn na bhaktimAn || 04\-09
saMsAratApadagdhAnAM trayo vishrAntihetavaH |
apatyaM cha kalatraM cha satAM sa~Ngatireva cha || 04\-10
sakR^ijjalpanti rAjAnaH sakR^ijjalpanti paNDitAH |
sakR^itkanyAH pradIyante trINyetAni sakR^itsakR^it || 04\-11
ekAkinA tapo dvAbhyAM paThanaM gAyanaM tribhiH |
chaturbhirgamanaM kShetraM pa~nchabhirbahubhI raNaH || 04\-12
sA bhAryA yA shuchirdakShA sA bhAryA yA pativratA |
sA bhAryA yA patiprItA sA bhAryA satyavAdinI || 04\-13
aputrasya gR^ihaM shUnyaM dishaH shUnyAstvabAndhavAH |
mUrkhasya hR^idayaM shUnyaM sarvashUnyA daridratA || 04\-14
anabhyAse viShaM shAstramajIrNe bhojanaM viSham |
daridrasya viShaM goShThI vR^iddhasya taruNI viSham || 04\-15
tyajeddharmaM dayAhInaM vidyAhInaM guruM tyajet |
tyajetkrodhamukhIM bhAryAM niHsnehAnbAndhavAMstyajet || 04\-16
adhvA jarA dehavatAM parvatAnAM jalaM jarA |
amaithunaM jarA strINAM vastrANAmAtapo jarA || 04\-17
indriyANi cha sa.nyamya bakavatpaNDito naraH |
deshakAlabalaM j~nAtvA sarvakAryANi sAdhayet || 04\-17 ##Ed. Sharma##
kaH kAlaH kAni mitrANi ko deshaH kau vyayAgamau |
kashchAhaM kA cha me shaktiriti chintyaM muhurmuhuH || 04\-18
agnirdevo dvijAtInAM munInAM hR^idi daivatam |
pratimA svalpabuddhInAM sarvatra samadarshinaH || 04\-19
\medskip\hrule\medskip
gururagnirdvijAtInAM varNAnAM brAhmaNo guruH |
patireva guruH strINAM sarvasyAbhyAgato guruH || 05\-01
yathA chaturbhiH kanakaM parIkShyate
      nigharShaNachChedanatApatADanaiH |
tathA chaturbhiH puruShaH parIkShyate
      tyAgena shIlena guNena karmaNA || 05\-02
tAvadbhayeShu bhetavyaM yAvadbhayamanAgatam |
AgataM tu bhayaM vIkShya prahartavyamasha~NkayA || 05\-03
ekodarasamudbhUtA ekanakShatrajAtakAH |
na bhavanti samAH shIle yathA badarakaNTakAH || 05\-04
anyAyArjitavittapUrNamudaraM garveNa tu~NgaM shiro
re re jambuka mu~ncha mu~ncha sahasA nIchaM sunindyaM vapuH || 05\-05 ##Ed. Sharma##
niHspR^iho nAdhikArI syAn nAkAmo maNDanapriyaH |
nAvidagdhaH priyaM brUyAtspaShTavaktA na va~nchakaH || 05\-05
mUrkhANAM paNDitA dveShyA adhanAnAM mahAdhanAH |
parA.nganA kulastrINAM subhagAnAM cha durbhagAH || 05\-06
AlasyopagatA vidyA parahastagataM dhanam |
alpabIjaM hataM kShetraM hataM sainyamanAyakam || 05\-07
abhyAsAddhAryate vidyA kulaM shIlena dhAryate |
guNena j~nAyate tvAryaH kopo netreNa gamyate || 05\-08
vittena rakShyate dharmo vidyA yogena rakShyate |
mR^idunA rakShyate bhUpaH satstriyA rakShyate gR^iham || 05\-09
anyathA vedashAstrANi j~nAnapANDityamanyathA |
anyathA tatpadaM shAntaM lokAH klishyanti chAhnyathA || 05\-10
dAridryanAshanaM dAnaM shIlaM durgatinAshanam |
aj~nAnanAshinI praj~nA bhAvanA bhayanAshinI || 05\-11
nAsti kAmasamo vyAdhirnAsti mohasamo ripuH |
nAsti kopasamo vahnirnAsti j~nAnAtparaM sukham || 05\-12
janmamR^ityU hi yAtyeko bhunaktyekaH shubhAshubham |
narakeShu patatyeka eko yAti parAM gatim || 05\-13
tR^iNaM brahmavidaH svargastR^iNaM shUrasya jIvitam |
jitAshasya tR^iNaM nArI niHspR^ihasya tR^iNaM jagat || 05\-14
vidyA mitraM pravAse cha bhAryA mitraM gR^iheShu cha |
vyAdhitasyauShadhaM mitraM dharmo mitraM mR^itasya cha || 05\-15
vR^ithA vR^iShTiH samudreShu vR^ithA tR^iptasya bhojanam |
vR^ithA dAnaM samarthasya vR^ithA dIpo divApi cha || 05\-16
nAsti meghasamaM toyaM nAsti chAtmasamaM balam |
nAsti chakShuHsamaM tejo nAsti dhAnyasamaM priyam || 05\-17
adhanA dhanamichChanti vAchaM chaiva chatuShpadAH |
mAnavAH svargamichChanti mokShamichChanti devatAH || 05\-18
satyena dhAryate pR^ithvI satyena tapate raviH |
satyena vAti vAyushcha sarvaM satye pratiShThitam || 05\-19
chalA lakShmIshchalAH prANAshchale jIvitamandire |
chalAchale cha saMsAre dharma eko hi nishchalaH || 05\-20
narANAM nApito dhUrtaH pakShiNAM chaiva vAyasaH |
chatuShpAdaM shR^igAlastu strINAM dhUrtA cha mAlinI || 05\-21
janitA chopanetA cha yastu vidyAM prayachChati |
annadAtA bhayatrAtA pa~nchaite pitaraH smR^itAH || 05\-22
rAjapatnI guroH patnI mitrapatnI tathaiva cha |
patnImAtA svamAtA cha pa~nchaitA mAtaraH smR^itAH || 05\-23
\medskip\hrule\medskip
shrutvA dharmaM vijAnAti shrutvA tyajati durmatim |
shrutvA j~nAnamavApnoti shrutvA mokShamavApnuyAt || 06\-01
pakShiNaH kAkashchaNDAlaH pashUnAM chaiva kukkuraH |
munInAM pApashchaNDAlaH sarvachANDAlanindakaH || 06\-02
bhasmanA shuddhyate kAsyaM tAmramamlena shuddhyati |
rajasA shuddhyate nArI nadI vegena shuddhyati || 06\-03
bhramansampUjyate rAjA bhramansampUjyate dvijaH |
bhramansampUjyate yogI strI bhramantI vinashyati || 06\-04
yasyArthAstasya mitrANi yasyArthAstasya bAndhavAH |
yasyArthAH sa pumA.Nlloke yasyArthAH sa cha paNDitaH || 06\-05
tAdR^ishI jAyate buddhirvyavasAyo.api tAdR^ishaH |
sahAyAstAdR^ishA eva yAdR^ishI bhavitavyatA || 06\-06
kAlaH pachati bhUtAni kAlaH saMharate prajAH |
kAlaH supteShu jAgarti kAlo hi duratikramaH || 06\-07
na pashyati cha janmAndhaH kAmAndho naiva pashyati |
madonmattA na pashyanti arthI doShaM na pashyati || 06\-08
svayaM karma karotyAtmA svayaM tatphalamashnute |
svayaM bhramati saMsAre svayaM tasmAdvimuchyate|| 06\-09
rAjA rAShTrakR^itaM pApaM rAj~naH pApaM purohitaH |
bhartA cha strIkR^itaM pApaM shiShyapApaM gurustathA || 06\-10
R^iNakartA pitA shatrurmAtA cha vyabhichAriNI |
bhAryA rUpavatI shatruH putraH shatrurapaNDitaH || 06\-11
lubdhamarthena gR^ihNIyAt stabdhama~njalikarmaNA |
mUrkhaM Chando.anuvR^ittyA cha yathArthatvena paNDitam || 06\-12
varaM na rAjyaM na kurAjarAjyaM
      varaM na mitraM na kumitramitram |
varaM na shiShyo na kushiShyashiShyo
      varaM na dAra na kudaradAraH || 06\-13
kurAjarAjyena kutaH prajAsukhaM
      kumitramitreNa kuto.abhinirvR^itiH |
kudAradAraishcha kuto gR^ihe ratiH
      kushiShyashiShyamadhyApayataH kuto yashaH || 06\-14
siMhAdekaM bakAdekaM shikShechchatvAri kukkuTAt |
vAyasAtpa~ncha shikShechcha ShaTshunastrINi gardabhAt || 06\-15
prabhUtaM kAryamalpaM vA yannaraH kartumichChati |
sarvArambheNa tatkAryaM siMhAdekaM prachakShate || 06\-16
indriyANi cha saMyamya rAgadveShavivarjitaH |
samaduHkhasukhaH shAntaH tattvaj~naH sAdhurucyate || 06\-17
pratyutthAnaM cha yuddhaM cha saMvibhAgaM cha bandhuShu |
svayamAkramya bhuktaM cha shikShechchatvAri kukkuTAt || 06\-18
gUDhamaithunachAritvaM kAle kAle cha sa~Ngraham |
apramattamavishvAsaM pa~ncha shikShechcha vAyasAt || 06\-19
bahvAshI svalpasantuShTaH sanidro laghuchetanaH |
svAmibhaktashcha shUrashcha ShaDete shvAnato guNAH || 06\-20
sushrAnto.api vahedbhAraM shItoShNaM na cha pashyati |
santuShTashcharate nityaM trINi shikShechcha gardabhAt || 06\-21
ya etAnviMshatiguNAnAchariShyati mAnavaH |
kAryAvasthAsu sarvAsu ajeyaH sa bhaviShyati || 06\-22
\medskip\hrule\medskip
arthanAshaM manastApaM gR^ihe dushcharitAni cha |
va~nchanaM chApamAnaM cha matimAnna prakAshayet || 07\-01
dhanadhAnyaprayogeShu vidyAsa~NgrahaNe tathA |
AhAre vyavahAre cha tyaktalajjaH sukhI bhavet || 07\-02
santoShAmR^itatR^iptAnAM yatsukhaM shAntireva cha |
na cha taddhanalubdhAnAmitashchetashcha dhAvatAm || 07\-03
santoShastriShu kartavyaH svadAre bhojane dhane |
triShu chaiva na kartavyo.adhyayane japadAnayoH || 07\-04
viprayorvipravahnyoshcha dampatyoH svAmibhR^ityayoH |
antareNa na gantavyaM halasya vR^iShabhasya cha || 07\-05
pAdAbhyAM na spR^ishedagniM guruM brAhmaNameva cha |
naiva gAM na kumArIM cha na vR^iddhaM na shishuM tathA || 07\-06
shakaTaM pa~nchahastena dashahastena vAjinam |
gajaM hastasahasreNa deshatyAgena durjanam || 07\-07
hastI a~NkushamAtreNa vAjI hastena tADyate |
shR^i~NgI laguDahastena khaDgahastena durjanaH || 07\-08
tuShyanti bhojane viprA mayUrA ghanagarjite |
sAdhavaH parasampattau khalAH paravipattiShu || 07\-09
anulomena balinaM pratilomena durjanam |
AtmatulyabalaM shatruM vinayena balena vA || 07\-10
bAhuvIryaM balaM rAj~nAM brahmaNo brahmavidbalI |
rUpayauvanamAdhuryaM strINAM balamanuttamam || 07\-11
nAtyantaM saralairbhAvyaM gatvA pashya vanasthalIm |
Chidyante saralAstatra kubjAstiShThanti pAdapAH || 07\-12
yatrodakaM tatra vasanti haMsA\-
      stathaiva shuShkaM parivarjayanti |
na ha.nsatulyena nareNa bhAvyaM
      punastyajantaH punarAshrayante || 07\-13
upArjitAnAM vittAnAM tyAga eva hi rakShaNam |
taDAgodarasaMsthAnAM parIvAha ivAmbhasAm || 07\-14
yasyArthAstasya mitrANi yasyArthAstasya bAndhavAH |
yasyArthAH sa pumA.Nlloke yasyArthAH sa cha paNDitaH || 07\-15
svargasthitAnAmiha jIvaloke
      chatvAri chihnAni vasanti dehe |
dAnaprasa.ngo madhurA cha vANI
      devArchanaM brAhmaNatarpaNaM cha || 07\-16
atyantakopaH kaTukA cha vANI
      daridratA cha svajaneShu vairam |
nIchaprasa.ngaH kulahInasevA
      chihnAni dehe narakasthitAnAm || 07\-17
gamyate yadi mR^igendramandiraM
      labhyate karikapAlamauktikam |
jambukAlayagate cha prApyate
      vatsapuchChakharacharmakhaNDanam || 07\-18
shunaH puchChamiva vyarthaM jIvitaM vidyayA vinA |
na guhyagopane shaktaM na cha daMshanivAraNe || 07\-19
vAchAM shauchaM cha manasaH shauchamindriyanigrahaH |
sarvabhUtadayAshauchametachChauchaM parArthinAm || 07\-20
puShpe gandhaM tile tailaM kAShThe.agniM payasi ghR^itam |
ikShau guDaM tathA dehe pashyAtmAnaM vivekataH || 07\-21
\medskip\hrule\medskip
adhamA dhanamichChanti dhanamAnau cha madhyamAH |
uttamA mAnamichChanti mAno hi mahatAM dhanam || 08\-01
ikShurApaH payo mUlaM tAmbUlaM phalamauShadham |
bhakShayitvApi kartavyAH snAnadAnAdikAH kriyAH || 08\-02
dIpo bhakShayate dhvAntaM kajjalaM cha prasUyate |
yadannaM bhakShayate nityaM jAyate tAdR^ishI prajA || 08\-03
vittaM dehi guNAnviteShu matimannAnyatra dehi kvachit
      prAptaM vArinidherjalaM ghanamukhe mAdhuryayuktaM sadA |
jIvAnsthAvaraja.ngamA.nshcha sakalAnsa.njIvya bhUmaNDalaM
      bhUyaH pashya tadeva koTiguNitaM gachChantamambhonidhim || 08\-04
chANDAlAnAM sahasraishcha sUribhistattvadarshibhiH |
eko hi yavanaH prokto na nIcho yavanAtparaH || 08\-05
tailAbhya~Nge chitAdhUme maithune kShaurakarmaNi |
tAvadbhavati chANDAlo yAvatsnAnaM na chAcharet || 08\-06
ajIrNe bheShajaM vAri jIrNe vAri balapradam |
bhojane chAmR^itaM vAri bhojanAnte viShApaham || 08\-07
hataM j~nAnaM kriyAhInaM hatashchAj~nAnato naraH |
hataM nirNAyakaM sainyaM striyo naShTA hyabhartR^ikAH || 08\-08
vR^iddhakAle mR^itA bhAryA bandhuhastagataM dhanam |
bhojanaM cha parAdhInaM tisraH puMsAM viDambanAH || 08\-09
nAgnihotraM vinA vedA na cha dAnaM vinA kriyA |
na bhAvena vinA siddhistasmAdbhAvo hi kAraNam || 08\-10
na devo vidyate kAShThe na pAShANe na mR^iNmaye |
bhAve hi vidyate devastasmAdbhAvo hi kAraNam || 08\-11
kAShThapAShANadhAtUnAM kR^itvA bhAvena sevanam |
shraddhayA cha tathA siddhistasya viShNuprasAdataH || 08\-12
shAntitulyaM tapo nAsti na santoShAtparaM sukham |
na tR^iShNAyAH paro vyAdhirna cha dharmo dayAparaH || 08\-13 (dayAsamaH )
krodho vaivasvato rAjA tR^iShNA vaitaraNI nadI |
vidyA kAmadudhA denuH santoSho nandanaM vanam || 08\-14
guNo bhUShayate rUpaM shIlaM bhUShayate kulam |
sidhirbhUShayate vidyAM bhogo bhUShayete dhanam || 08\-15
nirguNasya hataM rUpaM duHshIlasya hataM kulam |
asiddhasya hatA vidyA hyabhogena hataM dhanam || 08\-16
shuddhaM bhUmigataM toyaM shuddhA nArI pativratA |
shuchiH kShemakaro rAjA santoSho brAhmaNaH shuchiH || 08\-17
asantuShTA dvijA naShTAH santuShTAshcha mahIbhR^itaH |
salajjA gaNikA naShTA nirlajjAshcha kulA~NganA || 08\-18
kiM kulena vishAlena vidyAhInena dehinAm |
duShkulaM chApi viduSho devairapi sa pUjyate || 08\-19
vidvAnprashasyate loke vidvAn sarvatra pUjyate |
vidyayA labhate sarvaM vidyA sarvatra pUjyate || 08\-20
R^iNakartA pitA shatrurmAtA cha vyabhichAriNI |
bhAryA rUpavatI shatruH putraH shatrurapaNDitaH || 08\-21
mAMsabhakShyaiH surApAnairmukhaishchAkSharavarjitaiH |
pashubhiH puruShAkArairbhArAkrAntA hi medinI || 08\-22
annahIno dahedrAShTraM mantrahInashcha R^itvijaH |
yajamAnaM dAnahIno nAsti yaj~nasamo ripuH || 08\-23
\medskip\hrule\medskip
muktimichChasi chettAta viShayAnviShavattyaja |
kShamArjavadayAshauchaM satyaM pIyUShavatpiba || 09\-01
parasparasya marmANi ye bhAShante narAdhamAH |
ta eva vilayaM yAnti valmIkodarasarpavat || 09\-02
gandhaH suvarNe phalamikShudaNDe
      nAkari puShpaM khalu chandanasya |
vidvAndhanADhyashcha nR^ipashchirAyuH
      dhAtuH purA ko.api na buddhido.abhUt || 09\-03
sarvauShadhInAmamR^itA pradhAnA
      sarveShu saukhyeShvashanaM pradhAnam |
sarvendriyANAM nayanaM pradhAnaM
      sarveShu gAtreShu shiraH pradhAnam || 09\-04
dUto na sa~ncharati khe na chalechcha vArtA
      pUrvaM na jalpitamidaM na cha sa~Ngamo.asti |
vyomni sthitaM ravishAshigrahaNaM prashastaM
      jAnAti yo dvijavaraH sa kathaM na vidvAn || 09\-05
vidyArthI sevakaH pAnthaH kShudhArto bhayakAtaraH |
bhANDArI pratihArI cha sapta suptAnprabodhayet || 09\-06
ahiM nR^ipaM cha shArdUlaM vR^iddhaM cha bAlakaM tathA |
parashvAnaM cha mUrkhaM cha sapta suptAnna bodhayet || 09\-07
ardhAdhItAshcha yairvedAstathA shUdrAnnabhojanAH |
te dvijAH kiM kariShyanti nirviShA iva pannagAH || 09\-08
yasminruShTe bhayaM nAsti tuShTe naiva dhanAgamaH |
nigraho.anugraho nAsti sa ruShTaH kiM kariShyati || 09\-09
nirviSheNApi sarpeNa kartavyA mahatI phaNA |
viShamastu na chApyastu ghaTATopo bhaya~NkaraH || 09\-10
prAtardyUtaprasa~Ngena madhyAhne strIprasa~NgataH |
rAtrau chauraprasa~Ngena kAlo gachChanti dhImatAm || 09\-11
svahastagrathitA mAlA svahastaghR^iShTachandanam |
svahastalikhitaM stotraM shakrasyApi shriyaM haret || 09\-12
ikShudaNDAstilAH shUdrAH kAntA hema cha medinI |
chandanaM dadhi tAmbUlaM mardanaM guNavardhanam || 09\-13
dahyamAnAH sutIvreNa nIchAH parayasho.agninA
      ashaktAstatpadaM gantuM tato nindAM prakurvate |
daridratA dhIratayA virAjatekuvastratA shubhratayA virAjate
      kadannatA choShNatayA virAjate kurUpatA shIlatayA virAjate || 09\-14
\medskip\hrule\medskip
dhanahIno na hInashcha dhanikaH sa sunishchayaH |
vidyAratnena hIno yaH sa hInaH sarvavastuShu || 10\-01
dR^iShTipUtaM nyasetpAdaM vastrapUtaM pibejjalam |
shAstrapUtaM vadedvAkyaH manaHpUtaM samAcharet || 10\-02
sukhArthI chettyajedvidyAM vidyArthI chettyajetsukham |
sukhArthinaH kuto vidyA sukhaM vidyArthinaH kutaH || 10\-03
kavayaH kiM na pashyanti kiM na bhakShanti vAyasAH |
madyapAH kiM na jalpanti kiM na kurvanti yoShitaH || 10\-04
ra~NkaM karoti rAjAnaM rAjAnaM ra~Nkameva cha |
dhaninaM nirdhanaM chaiva nirdhanaM dhaninaM vidhiH || 10\-05
lubdhAnAM yAchakaH shatrurmUrkhAnAM bodhako ripuH |
jArastrINAM patiH shatrushchaurANAM chandramA ripuH || 10\-06
yeShAM na vidyA na tapo na dAnaM
      j~nAnaM na shIlAM na guNo na dharmaH |
te martyaloke bhuvi bhArabhUtA
      manuShyarUpeNa mR^igAshcharanti || 10\-07
antaHsAravihInAnAmupadesho na jAyate |
malayAchalasaMsargAnna veNushchandanAyate || 10\-08
yasya nAsti svayaM praj~nA shAstraM tasya karoti kim |
lochanAbhyAM vihInasya darpaNaH kiM kariShyati || 10\-09
durjanaM sajjanaM kartumupAyo nahi bhUtale |
apAnaM shAtadhA dhautaM na shreShThamindriyaM bhavet || 10\-10
AptadveShAdbhavenmR^ityuH paradveShAddhanakShayaH |
rAjadveShAdbhavennAsho brahmadveShAtkulakShayaH || 10\-11
varaM vanaM vyAghragajendrasevitaM
      drumAlayaM patraphalAmbusevanam |
tR^iNeShu shayyA shatajIrNavalkalaM
      na bandhumadhye dhanahInajIvanam || 10\-12
vipro vR^ikShastasya mUlaM cha sandhyA
      vedaH shAkhA dharmakarmANi patram |
tasmAnmUlaM yatnato rakShaNIyaM
      Chinne mUle naiva shAkhA na patram || 10\-13
mAtA cha kamalA devI pitA devo janArdanaH |
bAndhavA viShNubhaktAshcha svadesho bhuvanatrayam || 10\-14
ekavR^ikShasamArUDhA nAnAvarNA viha~NgamAH |
prabhAte dikShu dashasu yAnti kA tatra vedanA || 10\-15
buddhiryasya balaM tasya nirbuddheshcha kuto balam |
vane siMho yadonmattaH mashakena nipAtitaH || 10\-16
kA chintA mama jIvane yadi harirvishvambharo gIyate
      no chedarbhakajIvanAya jananIstanyaM kathaM nirmame |
ityAlochya muhurmuhuryadupate lakShmIpate kevalaM
      tvatpAdAmbujasevanena satataM kAlo mayA nIyate || 10\-17
gIrvANavANIShu vishiShTabuddhi\-
      stathApi bhAShAntaralolupo.aham |
yathA sudhAyAmamareShu satyAM
      svargA~NganAnAmadharAsave ruchiH || 10\-18
annAddashaguNaM piShTaM piShTAddashaguNaM payaH |
payaso.aShTaguNaM mA.nsAM mA.nsAddashaguNaM ghR^itam || 10\-19
shokena rogA vardhante payasA vardhate tanuH |
ghR^itena vardhate vIryaM mAMsAnmAMsaM pravardhate || 10\-20
\medskip\hrule\medskip
dAtR^itvaM priyavaktR^itvaM dhIratvamuchitaj~natA |
abhyAsena na labhyante chatvAraH sahajA guNAH || 11\-01
AtmavargaM parityajya paravargaM samAshrayet |
svayameva layaM yAti yathA rAjAnyadharmataH || 11\-02
hastI sthUlatanuH sa chA~NkushavashaH kiM hastimAtro.a~Nkusho
      dIpe prajvalite praNashyati tamaH kiM dIpamAtraM tamaH |
vajreNApi hatAH patanti girayaH kiM vajramAtraM nagA\-
      stejo yasya virAjate sa balavAnsthUleShu kaH pratyayaH || 11\-03
kalau dashasahasrANi haristyajati medinIm |
tadardhaM jAhnavItoyaM tadardhaM grAmadevatAH || 11\-04
gR^ihAsaktasya no vidyA no dayA mAMsabhojinaH |
dravyalubdhasya no satyaM straiNasya na pavitratA || 11\-05
na durjanaH sAdhudashAmupaiti
      bahuprakArairapi shikShyamANaH |
AmUlasiktaH payasA ghR^itena
      na nimbavR^ikSho madhuratvameti || 11\-06
antargatamalo duShTastIrthasnAnashatairapi |
na shudhyati yathA bhANDaM surAyA dAhitaM cha sat || 11\-07
na vetti yo yasya guNaprakarShaM
      sa taM sadA nindati nAtra chitram |
yathA kirAtI karikumbhalabdhAM
      muktAM parityajya bibharti gu~njAm || 11\-08
ye tu saMvatsaraM pUrNaM nityaM maunena bhu~njate |
yugakoTisahasraM taiH svargaloke mahIyate || 11\-09
kAmakrodhau tathA lobhaM svAdushR^i~NgArakautuke |
atinidrAtiseve cha vidyArthI hyaShTa varjayet || 11\-10
akR^iShTaphalamUlAni vanavAsaratiH sadA |
kurute.aharahaH shrAddhamR^iShirvipraH sa uchyate || 11\-11
ekAhAreNa santuShTaH ShaTkarmanirataH sadA |
R^itukAlAbhigAmI cha sa vipro dvija uchyate || 11\-12
laukike karmaNi rataH pashUnAM paripAlakaH |
vANijyakR^iShikarmA yaH sa vipro vaishya uchyate || 11\-13
lAkShAditailanIlInAM kausumbhamadhusarpiShAm |
vikretA madyamA.nsAnAM sa vipraH shUdra ucyate || 11\-14
parakAryavihantA cha dAmbhikaH svArthasAdhakaH |
ChalI dveShI mR^iduH krUro vipro mArjAra uchyate || 11\-15
vApIkUpataDAgAnAmArAmasuraveshmanAm |
uchChedane nirAsha~NkaH sa vipro mlechCha uchyate || 11\-16
devadravyaM gurudravyaM paradArAbhimarshanam |
nirvAhaH sarvabhUteShu viprashchANDAla ucyate || 11\-17
deyaM bhojyadhanaM dhanaM sukR^itibhirno sa~nchayastasya vai
      shrIkarNasya baleshcha vikramapateradyApi kIrtiH sthitA |
asmAkaM madhudAnabhogarahitaM nAthaM chirAtsa.nchitaM
      nirvANAditi naijapAdayugalaM dharShantyaho makShikAH || 11\-18
\medskip\hrule\medskip
sAnandaM sadanaM sutAstu sudhiyaH kAntA priyAlApinI
      ichChApUrtidhanaM svayoShiti ratiH svAj~nAparAH sevakAH |
AtithyaM shivapUjanaM pratidinaM miShTAnnapAnaM gR^ihe
      sAdhoH sa.ngamupAsate cha satataM dhanyo gR^ihasthAshramaH || 12\-01
ArteShu vipreShu dayAnvitashcha
      yachChraddhayA svalpamupaiti dAnam |
anantapAramupaiti  rAjan
      yaddIyate tanna labheddvijebhyaH || 12\-02
dAkShiNyaM svajane dayA parajane shAThyaM sadA durjane
      prItiH sAdhujane smayaH khalajane vidvajjane chArjavam |
shauryaM shatrujane kShamA gurujane nArIjane dhUrtatA
      itthaM ye puruShA kalAsu kushalAsteShveva lokasthitiH || 12\-03
hastau dAnavivarjitau shrutipuTau sArasvatadrohiNau
      netre sAdhuvilokanena rahite pAdau na tIrthaM gatau |
anyAyArjitavittapUrNamudaraM garveNa tu~NgaM shiro
      re re jambuka mu~ncha mu~ncha sahasA nIchaM sunindyaM vapuH || 12\-04
yeShAM shrImadyashodAsutapadakamale nAsti bhaktirnarANAM
      yeShAmAbhIrakanyApriyaguNakathane nAnuraktA rasaj~nA |
yeShAM shrIkR^iShNalIlAlalitarasakathAsAdarau naiva karNau
      dhik tAn dhik tAn dhigetAn kathayati satataM kIrtanastho mR^ida.ngaH || 12\-05
patraM naiva yadA karIlaviTape doSho vasantasya kiM
      nolUko.apyavalokate yadi divA sUryasya kiM dUShaNam |
varShA naiva patanti chAtakamukhe meghasya kiM dUShaNaM
      yatpUrvaM vidhinA lalATalikhitaM tanmArjituM kaH kShamaH || 12\-06
satsa~NgAdbhavati hi sAdhunA khalAnAM
      sAdhUnAM na hi khalasa.ngataH khalatvam |
AmodaM kusumabhavaM mR^ideva dhatte
      mR^idgandhaM nahi kusumAni dhArayanti || 12\-07
sAdhUnAM darshanaM puNyaM tIrthabhUtA hi sAdhavaH |
kAlena phalate tIrthaM sadyaH sAdhusamAgamaH || 12\-08
viprAsminnagare mahAnkathaya kastAladrumANAM gaNaH
      ko dAtA rajako dadAti vasanaM prAtargR^ihItvA nishi |
ko dakShaH paravittadAraharaNe sarvo.api dakSho janaH
      kasmAjjIvasi he sakhe viShakR^iminyAyena jIvAmyaham || 12\-09
na viprapAdodakakardamANi
      na vedashAstradhvanigarjitAni  |
svAhAsvadhAkAravivarjitAni
      shmashAnatulyAni gR^ihANi tAni || 12\-10
satyaM mAtA pitA j~nAnaM dharmo bhrAtA dayA sakhA |
shAntiH patnI kShamA putraH ShaDete mama bAndhavAH || 12\-11
anityAni sharIrANi vibhavo naiva shAshvataH |
nityaM sa.nnihito mR^ityuH kartavyo dharmasa~NgrahaH || 12\-12
nimantrotsavA viprA gAvo navatR^iNotsavAH |
patyutsAhayutA bhAryA ahaM kR^iShNacharaNotsavaH || 12\-13
mAtR^ivatparadAreShu paradravyeShu loShTravat |
AtmavatsarvabhUteShu yaH pashyati sa paNDitaH || 12\-14
dharme tatparatA mukhe madhuratA dAne samutsAhatA
      mitre.ava~nchakatA gurau vinayatA chitte.atimabhIratA |
AchAre shuchitA guNe rasikatA shAstreShu vij~nAnatA
      rUpe sundaratA shive bhajanatA tvayyasti bho rAghava || 12\-15
kAShThaM kalpataruH sumerurachalashchintAmaNiH prastaraH
      sUryastIvrakaraH shashI kShayakaraH kShAro hi vArAM nidhiH |
kAmo naShTatanurvalirditisuto nityaM pashuH kAmagau\-
      rnaitA.nste tulayAmi bho raghupate kasyopamA dIyate || 12\-16
vidyA mitraM pravAse cha bhAryA mitraM gR^iheShu cha |
vyAdhitasyauShadhaM mitraM dharmo mitraM mR^itasya cha || 12\-17
vinayaM rAjaputrebhyaH paNDitebhyaH subhAShitam |
anR^itaM dyUtakArebhyaH strIbhyaH shikSheta kaitavam || 12\-18
anAlokya vyayaM kartA anAthaH kalahapriyaH |
AturaH sarvakShetreShu naraH shIghraM vinashyati || 12\-19
nAhAraM chintayetprAj~no dharmamekaM hi chintayet |
AhAro hi manuShyANAM janmanA saha jAyate || 12\-20
dhanadhAnyaprayogeShu vidyAsa~NgrahaNe tathA |
AhAre vyavahAre cha tyaktalajjaH sukhI bhavet || 12\-21
jalabindunipAtena kramashaH pUryate ghaTaH |
sa hetuH sarvavidyAnAM dharmasya cha dhanasya cha || 12\-22
vayasaH pariNAme.api yaH khalaH khala eva saH |
sampakvamapi mAdhuryaM nopayAtIndravAruNam || 12\-23
\medskip\hrule\medskip
muhUrtamapi jIvechcha naraH shuklena karmaNA |
na kalpamapi kaShTena lokadvayavirodhinA || 13\-01
gate shoko na kartavyo bhaviShyaM naiva chintayet |
vartamAnena kAlena vartayanti vichakShaNAH || 13\-02
svabhAvena hi tuShyanti devAH satpuruShAH pitA |
j~nAtayaH snAnapAnAbhyAM vAkyadAnena paNDitAH || 13\-03
AyuH karma cha vittaM cha vidyA nidhanameva cha |
pa~nchaitAni hi sR^ijyante garbhasthasyaiva dehinaH || 13\-04 ##(4.1)##
aho bata vichitrANi charitAni mahAtmanAm |
lakShmIM tR^iNAya manyante tadbhAreNa namanti cha || 13\-05
yasya sneho bhayaM tasya sneho duHkhasya bhAjanam |
snehamUlAni duHkhAni tAni tyaktvA vaset sukham || 13\-06
anAgatavidhAtA cha pratyutpannamatistathA |
dvAvetau sukhamedhete yadbhaviShyo vinashyati || 13\-07
rAj~ni dharmiNi dharmiShThAH pApe pApAH same samAH |
rAjAnamanuvartante yathA rAjA tathA prajAH || 13\-08
jIvantaM mR^itavanmanye dehinaM dharmavarjitam |
mR^ito dharmeNa saMyukto dIrghajIvI na saMshayaH  || 13\-09
dharmArthakAmamokShANAM yasyaiko.api na vidyate |
ajAgalastanasyeva tasya janma nirarthakam || 13\-10
bandhAya viShayAsa~Ngo muktyai nirviShayaM manaH |
mana eva manuShyANAM kAraNaM bandhamokShayoH || 13\-12
dehAbhimAne galitaM j~nAnena paramAtmani |
yatra yatra mano yAti tatra tatra samAdhayaH || 13\-13
IpsitaM manasaH sarvaM kasya sampadyate sukham |
daivAyattaM yataH sarvaM tasmAtsantoShamAshrayet || 13\-14
yathA dhenusahasreShu vatso gachChati mAtaram |
tathA yachcha kR^itaM karma kartAramanugachChati || 13\-15
anavasthitakAryasya na jane na vane sukham |
jano dahati sa.nsargAdvanaM sa.ngavivarjanAt || 13\-16
khanitvA hi khanitreNa bhUtale vAri vindati |
tathA gurugatAM vidyAM shushrUShuradhigachChati || 13\-17
karmAyattaM phalaM puMsAM buddhiH karmAnusAriNI |
tathApi sudhiyashchAryA suvichAryaiva kurvate || 13\-18
santoShastriShu kartavyaH svadAre bhojane dhane |
triShu chaiva na kartavyo.adhyayane japadAnayoH || 13\-19
ekAkSharapradAtAraM yo guruM nAbhivandate |
shvAnayonishataM gatvA chANDAleShvabhijAyate || 13\-20
yugAnte prachalenmeruH kalpAnte sapta sAgarAH |
sAdhavaH pratipannArthAnna chalanti kadAchana || 13\-21
\medskip\hrule\medskip
pR^ithivyAM trINi ratnAni jalamannaM subhAShitam |
mUDhaiH pAShANakhaNDeShu ratnasa.nj~nA vidhIyate || 14\-01
AtmAparAdhavR^ikShasya phalAnyetAni dehinAm |
dAridryaduHkharogANi bandhanavyasanAni cha || 14\-02
punarvittaM punarmitraM punarbhAryA punarmahI |
etatsarvaM punarlabhyaM na sharIraM punaH punaH || 14\-03
bahUnAM chaiva sattvAnAM samavAyo ripu~njayaH |
varShAdhArAdharo meghastR^iNairapi nivAryate || 14\-04
jale tailaM khale guhyaM pAtre dAnaM manAgapi |
prAj~ne shAstraM svayaM yAti vistAraM vastushaktitaH || 14\-05
dharmAkhyAne shmashAne cha rogiNAM yA matirbhavet |
sA sarvadaiva tiShThechchetko na mucyeta bandhanAt || 14\-06
utpannapashchAttApasya buddhirbhavati yAdR^ishI |
tAdR^ishI yadi pUrvaM syAtkasya na syAnmahodayaH || 14\-07
dAne tapasi shaurye vA vij~nAne vinaye naye |
vismayo nahi kartavyo bahuratnA vasundharA || 14\-08
dUrastho.api na dUrastho yo yasya manasi sthitaH |
yo yasya hR^idaye nAsti samIpastho.api dUrataH || 14\-09
yasmAchcha priyamichChettu tasya brUyAtsadA priyam |
vyAdho mR^igavadhaM kartuM gItaM gAyati susvaram || 14\-10
atyAsannA vinAshAya dUrasthA na phalapradA |
sevyatAM madhyabhAvena rAjA vahnirguruH striyaH || 14\-11
agnirApaH striyo mUrkhAH sarpA rAjakulAni cha |
nityaM yatnena sevyAni sadyaH prANaharANi ShaT || 14\-12
sa jIvati guNA yasya yasya dharmaH sa jIvati |
guNadharmavihInasya jIvitaM niShprayojanam || 14\-13
yadIchChasi vashIkartuM jagadekena karmaNA |
purA pa~nchadashAsyebhyo gAM charantI nivAraya || 14\-14
prastAvasadR^ishaM vAkyaM prabhAvasadR^ishaM priyam |
AtmashaktisamaM kopaM yo jAnAti sa paNDitaH || 14\-15
eka eva padArthastu tridhA bhavati vIkShitaH |
kuNapaM kAminI mAMsaM yogibhiH kAmibhiH shvabhiH || 14\-16
susiddhamauShadhaM dharmaM gR^ihachChidraM cha maithunam |
kubhuktaM kushrutaM chaiva matimAnna prakAshayet || 14\-17
tAvanmaunena nIyante kokilaishchaiva vAsarAH |
yAvatsarvajanAnandadAyinI vAkpravartate || 14\-18
dharmaM dhanaM cha dhAnyaM cha gurorvachanamauShadham |
sugR^ihItaM cha kartavyamanyathA tu na jIvati || 14\-19
tyaja durjanasaMsargaM bhaja sAdhusamAgamam |
kuru puNyamahorAtraM smara nityamanityataH || 14\-20
\medskip\hrule\medskip
yasya chittaM dravIbhUtaM kR^ipayA sarvajantuShu |
tasya j~nAnena mokSheNa kiM jaTAbhasmalepanaiH || 15\-01
ekamapyakSharaM yastu guruH shiShyaM prabodhayet |
pR^ithivyAM nAsti taddravyaM yaddattvA so.anR^iNI bhavet || 15\-02
khalAnAM kaNTakAnAM cha dvividhaiva pratikriyA |
upAnanmukhabha~Ngo vA dUrato vA visarjanam || 15\-02
kuchailinaM dantamalopadhAriNaM
      bahvAshinaM niShThurabhAShiNaM cha |
sUryodaye chAstamite shayAnaM
      vimu~nchati shrIryadi chakrapANiH || 15\-04
tyajanti mitrANi dhanairvihInaM
      putrAshcha dArAshcha suhR^ijjanAshcha |
tamarthavantaM punarAshrayanti
      artho hi loke manuShyasya bandhuH || 15\-05
anyAyopArjitaM dravyaM dasha varShANi tiShThati |
prApte chaikAdashe varShe samUlaM tadvinashyati || 15\-06
ayuktaM svAmino yuktaM yuktaM nIchasya dUShaNam |
amR^itaM rAhave mR^ityurviShaM sha~NkarabhUShaNam || 15\-07
tadbhojanaM yaddvijabhuktasheShaM
      tatsauhR^idaM yatkriyate parasmin |
sA prAj~natA yA na karoti pApaM
      dambhaM vinA yaH kriyate sa dharmaH || 15\-08
maNirluNThati pAdAgre kAchaH shirasi dhAryate |
krayavikrayavelAyAM kAchaH kAcho maNirmaNiH || 15\-09
anantashAstraM bahulAshcha vidyAH
      svalpashcha kAlo bahuvighnatA cha |
yatsArabhUtaM tadupAsanIyAM
      haMso yathA kShIramivAmbumadhyAt || 15\-10
dUrAgataM pathi shrAntaM vR^ithA cha gR^ihamAgatam |
anarchayitvA yo bhu~Nkte sa vai chANDAla uchyate || 15\-11
paThanti chaturo vedAndharmashAstrANyanekashaH |
AtmAnaM naiva jAnanti darvI pAkarasaM yathA || 15\-12
dhanyA dvijamayI naukA viparItA bhavArNave |
tarantyadhogatAH sarve upariShThAH patantyadhaH || 15\-13
ayamamR^itanidhAnaM nAyako.apyoShadhInAm
      amR^itamayasharIraH kAntiyukto.api chandraH |
bhavativigatarashmirmaNDalaM prApya bhAnoH
      parasadananiviShTaH ko laghutvaM na yAti || 15\-14
alirayaM nalinIdalamadhyagaH
      kamalinImakarandamadAlasaH |
vidhivashAtparadeshamupAgataH
      kuTajapuShparasaM bahu manyate || 15\-15
pItaH kruddhena tAtashcharaNatalahato vallabho yena roShA\
      dAbAlyAdvipravaryaiH svavadanavivare dhAryate vairiNI me |
gehaM me Chedayanti pratidivasamumAkAntapUjAnimittaM
      tasmAtkhinnA sadAhaM dvijakulanilayaM nAtha yuktaM tyajAmi || 15\-16
bandhanAni khalu santi bahUni
      premarajjukR^itabandhanamanyat |
dArubhedanipuNo.api ShaDa.nghri\-
      rniShkriyo bhavati pa.nkajakosheH || 15\-17
Chinno.api chandanatarurna jahAti gandhaM
     vR^iddho.api vAraNapatirna jahAti lIlAm |
yantrArpito madhuratAM na jahAti chekShuH
     kShINo.api na tyajati shIlaguNAnkulInaH || 15\-18
urvyAM ko.api mahIdharo laghutaro dorbhyAM dhR^ito
      lIlayA tena tvaM divi bhUtale cha satataM govardhano gIyase |
tvAM trailokyadharaM vahAmi kuchayoragre na tadgaNyate
      kiM vA keshava bhAShaNena bahunA puNyairyasho labhyate || 15\-19
\medskip\hrule\medskip
na dhyAtaM padamIshvarasya vidhivatsaMsAravichChittaye
      svargadvArakapATapATanapaTurdharmo.api nopArjitaH |
nArIpInapayodharoruyugalA svapne.api nAli.ngitaM
      mAtuH kevalameva yauvanavanachChede kuThArA vayam || 16\-01
jalpanti sArdhamanyena pashyantyanyaM savibhramAH |
hR^idaye chintayantyanyaM na strINAmekato ratiH || 16\-02
yo mohAnmanyate mUDho rakteyaM mayi kAminI |
sa tasyA vashago bhUtvA nR^ityet krIDAshakuntavat || 16\-03
ko.arthAnprApya na garvito viShayiNaH kasyApado.astaM gatAH
      strIbhiH kasya na khaNDitaM bhuvi manaH ko nAma rAjapriyaH |
kaH kAlasya na gocharatvamagamat ko.arthI gato gauravaM
      ko vA durjanadurgameShu patitaH kShemeNa yAtaH pathi || 16\-04
na nirmito na chaiva na dR^iShTapUrvo
      na shrUyate hemamayaH kura.ngaH |
tathA.api tR^iShNA raghunandanasya
      vinAshakAle viparItabuddhiH || 16\-05
guNairuttamatAM yAti nochchairAsanasaMsthitAH |
prAsAdashikharastho.api kAkaH kiM garuDAyate || 16\-06
guNAH sarvatra pUjyante na mahatyo.api sampadaH |
pUrNenduH kiM tathA vandyo niShkala~Nko yathA kR^ishaH || 16\-07
parairuktaguNo yastu nirguNo.api guNI bhavet |
indro.api laghutAM yAti svayaM prakhyApitairguNaiH || 16\-08
vivekinamanuprAptA guNA yAnti manoj~natAm |
sutarAM ratnamAbhAti chAmIkaraniyojitam || 16\-09
guNaiH sarvaj~natulyo.api sIdatyeko nirAshrayaH |
anarghyamapi mANikyaM hemAshrayamapekShate || 16\-10
atikleshena yaddravyamatilobhena yatsukham |
shatrUNAM praNipAtena te hyarthA mA bhavantu me || 16\-11
kiM tayA kriyate lakShmyA yA vadhUriva kevalA |
yA tu veshyeva sAmAnyA pathikairapi bhujyate || 16\-12
dhaneShu jIvitavyeShu strIShu chAhArakarmasu |
atR^iptAH prANinaH sarve yAtA yAsyanti yAnti cha || 16\-13
priyavAkyapradAnena sarve tuShyanti jantavaH |
tasmAttadeva vaktavyaM vachane kA daridratA || 16\-13
kShIyante sarvadAnAni yaj~nahomabalikriyAH |
na kShIyate pAtradAnamabhayaM sarvadehinAm || 16\-14
tR^iNaM laghu tR^iNAttUlaM tUlAdapi cha yAchakaH |
vAyunA kiM na nIto.asau mAmayaM yAchayiShyati || 16\-15
varaM prANaparityAgo mAnabha~Ngena jIvanAt |
prANatyAge kShaNaM duHkhaM mAnabha~Nge dine dine || 16\-15
saMsAraviShavR^ikShasya dve phale.amR^itopame |
subhAShitaM cha susvAdu sa~NgatiH sajjane jane || 16\-18
janma janma yadabhyastaM dAnamadhyayanaM tapaH |
tenaivAbhyAsayogena dehI chAbhyasyate punaH || 16\-19
pustakasthA tu yA vidyA parahastagataM dhanam |
kAryakAle samutpanne na sA vidyA na taddhanam || 16\-20
\medskip\hrule\medskip
pustakapratyayAdhItaM nAdhItaM gurusannidhau |
sabhAmadhye na shobhante jAragarbhA iva striyaH || 17\-01
kR^ite pratikR^itiM kuryAddhiMsane pratihiMsanam |
tatra doSho na patati duShTe duShTaM samAcharet || 17\-02
yaddUraM yaddurArAdhyaM yachcha dUre vyavasthitam |
tatsarvaM tapasA sAdhyaM tapo hi duratikramam || 17\-03
lobhashchedaguNena kiM pishunatA yadyasti kiM pAtakaiH
      satyaM chettapasA cha kiM shuchi mano yadyasti tIrthena kim |
saujanyaM yadi kiM guNaiH sumahimA yadyasti kiM maNDanaiH
      sadvidyA yadi kiM dhanairapayasho yadyasti kiM mR^ityunA || 17\-04
pitA ratnAkaro yasya lakShmIryasya sahodarA |
sha~Nkho bhikShATanaM kuryAnna dattamupatiShThate || 17\-05
ashaktastu bhavetsAdhurbrahmachArI vA nirdhanaH |
vyAdhito devabhaktashcha vR^iddhA nArI pativratA || 17\-06
nAnnodakasamaM dAnaM na tithirdvAdashI samA |
na gAyatryAH paro mantro na mAturdaivataM param || 17\-07
takShakasya viShaM dante makShikAyAstu mastake |
vR^ishchikasya viShaM puchChe sarvA~Nge durjane viSham || 17\-08
patyurAj~nAM vinA nArI hyupoShya vratachAriNI |
AyuShyaM harate bhartuH sA nArI narakaM vrajet || 17\-09
na dAnaiH shudhyate nArI nopavAsashatairapi |
na tIrthasevayA tadvadbhartuH padodakairyathA || 17\-10
pAdasheShaM pItasheShaM sandhyAsheShaM tathaiva cha |
shvAnamUtrasamaM toyaM pItvA chAndrAyaNaM charet || 17\-11
dAnena pANirna tu ka~NkaNena
      snAnena shuddhirna tu chandanena |
mAnena tR^iptirna tu bhojanena
      j~nAnena muktirna tu muNDanena || 17\-12
nApitasya gR^ihe kShauraM pAShANe gandhalepanam |
AtmarUpaM jale pashyan shakrasyApi shriyaM haret || 17\-13
sadyaH praj~nAharA tuNDI sadyaH praj~nAkarI vachA |
sadyaH shaktiharA nArI sadyaH shaktikaraM payaH || 17\-14
paropakaraNaM yeShAM jAgarti hR^idaye satAm |
nashyanti vipadasteShAM sampadaH syuH pade pade || 17\-15
yadi rAmA yadi cha ramA yadi tanayo vinayaguNopetaH |
tanaye tanayotpattiH suravaranagare kimAdhikyam || 17\-16
AhAranidrAbhayamaithunAni
      samAni chaitAni nR^iNAM pashUnAm |
j~nAnaM narANAmadhiko visheSho
      j~nAnena hInAH pashubhiH samAnAH || 17\-17
dAnArthino madhukarA yadi karNatAlairdUrIkR^itAH
      dUrIkR^itAH karivareNa madAndhabuddhyA |
tasyaiva gaNDayugmamaNDanahAnireShA
      bhR^i.ngAH punarvikachapadmavane vasanti || 17\-18
rAjA veshyA yamashchAgnistaskaro bAlayAchakau |
paraduHkhaM na jAnanti aShTamo grAmakaNTakaH || 17\-19
adhaH pashyasi kiM bAle patitaM tava kiM bhuvi |
re re mUrkha na jAnAsi gataM tAruNyamauktikam || 17\-20
vyAlAshrayApi viphalApi sakaNTakApi
      vakrApi pa~NkilabhavApi durAsadApi |
gandhena bandhurasi ketaki sarvajanto\-
      reko guNaH khalu nihanti samastadoShAn || 17\-21

iti chANakyanItidarpaNaH sampUrNaH |

##

Processed and proofread by Sunder Hattangadi

\medskip\hrule\obeylines

Please send corrections to sanskrit@cheerful.com
Last updated \today
https://sanskritdocuments.org

\end{document}
